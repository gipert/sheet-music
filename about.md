---
layout: page
title: about
permalink: /about/
---

Studio Fisica all'università di Padova, nel tempo libero suono pianoforte e
tastiere, smanetto al computer, faccio battute scadenti, vedo gente, mi muovo,
conosco, faccio cose ([cit.](http://www.youtube.com/watch?v=vAOsC8zL95E)),
dormo.

La musica *di qualità*, nella sua eterna tensione verso la ricerca e la
sperimentazione, si mostra diversa da se stessa e si arricchisce di dettagli
preziosi ad ogni ascolto, le sensazioni trasmesse offrono spunti di riflessione
su se stessi e sul contesto da cui ci isola per mezzo di uno stereo o un paio
di cuffie. A dirla tutta proprio per il modo in cui è definita difficilmente
segue le linee guida dettate dall’industria musicale, ma le eccezioni non sono
poi così rare.

Da sempre ho trovato ciò che cercavo nel mondo del *progressive rock*, un tipo
di musica ai limiti del tecnicismo stucchevole ma estremamente descrittiva e
ricca di sfaccettature (qualcuno direbbe paesaggistica). Negli ultimi anni mi
sono un po' allontanato da questo ambiente per motivi anche legati a una
fisiologica esigenza di rinnovamento e considerata la deludente scena *prog*
moderna riscopro molte delle caratteristiche che amo in altri generi come il
jazz, l’*ambient* e la musica elettronica.

Quando una canzone mi colpisce dal punto di vista armonico, melodico, ritmico e
timbrico (in italiano: mi piace) cerco di trascriverla nel modo più completo
possibile. A lavoro concluso, dopo qualche minuto di autocompiacimento, mi
dispiaccio del fatto che il frutto del mio impegno debba rimanere a fare la
polvere (virtuale, s'intende) in qualche cartella del mio computer, perciò
decido di metterlo a disposizione di qualunque internauta interessato.

<p style="text-align: center;">
    <strong>In questo blog vi propongo i file delle mie trascrizioni</strong>,
    in formato pdf e scritte con il software
    [Finale](http://www.finalemusic.com), oltre a qualche informazione
    d'obbligo a contorno.
</p>

<hr/>

<p style="text-align: center;">
    Ultima cosa: ho caricato i file tramite [Gumroad](http://www.gumroad.com)
    impostando come base di prezzo la cifra simbolica di un euro, scelta
    derivata dal fatto che le trascrizioni mi sono costate molte ore di lavoro
    e che l'idea di una diffusione indiscriminata di materiale sul web non mi
    garba molto. La piattaforma offre anche la possibilità di donare un cifra
    arbitrariamente più alta se qualcuno si sente di contribuire maggiormente
    al mio lavoro!
</p>

<hr/>

Ovviamente sono ben accetti commenti, critiche o suggerimenti. Se qualcuno ha
proposte di trascrizione o magari un lavoro da commissionare mi contatti pure,
discutiamone!

LP
