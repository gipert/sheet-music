---
layout:  post
title:   "Happy With What You Have To Be Happy With"
date:    2014-08-10 23:36:00
preview: img/happy-with-what-you-have-to-be-happy-with.jpg
gumid:   HlEm
---

Abbiamo varcato le porte del secondo millennio con la formazione
Fripp-Belew-Mastelotto-Gunn e il sound non potrebbe essere più distante da
quello dei primi anni di attività, i King Crimson ormai potrebbero anche
cambiare nome.  Molta tecnologia, batterie elettroniche e suoni cupi, mi chiedo
se li sto ascoltando solo perché c'è Fripp.

*Happy With What You Have To Be Happy With* è la title track di un album del
2002, con chitarre a dir poco ruggenti (vietate le terze!) e un testo
irriverente che ha come oggetto l'atto di scrittura dello stesso. La voce
ripete frasi come "and when I have some words/this is the way I'll sing" oppure
"I'm gonna have to write a chorus" senza di fatto mai dare seguito a queste
intenzioni. L'eccezione è il ritornello che riprende il titolo, sempre privo di
senso ma cardine del pezzo. Analizzandolo ritmicamente emerge l'idea
compositiva: la successione, che pare inutilmente complicata (due da 11/8, una
da 12/8, tre da 11/8, una da 12/8, e l'ultima da 17/8), nasce dal tentativo di
adattare la musica al testo e quindi si spiega a partire dalla sillabazione del
titolo; nella testa di Fripp doveva avere quel tipo di accentazione e così la
suddivisione è venuta di conseguenza. A un ascolto superficiale tutto ciò non
sembra così ostico proprio perché l'orecchio si adatta istintivamente alla
cadenza delle frasi, un testo modellato sulla musica avrebbe avuto effetto
opposto. Sullo sfondo le due chitarre si rincorrono con ritmiche leggermente
diverse in un gioco (perverso) di sfasamento e unisono.

Sulla partitura trovate tutto tranne, come sempre, la batteria.
